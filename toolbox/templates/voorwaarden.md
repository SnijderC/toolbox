
### Voorwaarden
Je vindt hier géén algemene voorwaarden. We zouden een lang, complex stuk kunnen schrijven over de juridische voorwaarden waarmee je akkoord gaat als je deze website bezoekt. Maar we geloven niet dat je akkoord kan gaan met onze voorwaarden, alleen door onze website te bezoeken. Daarvoor is meer nodig, bijvoorbeeld door voorafgaand aan ons sitebezoek op een ‘I accept’ knopje te klikken. Maar dat willen we je niet vragen. In plaats daarvan vind je hier wat er achter de schermen gebeurt als je deze website bezoekt.

#### Volgorde van artikelen
De nieuwste tools en adviezen verschijnen automatisch bovenaan. Logisch, want waarschijnlijk heb je aan nieuwe informatie meer. Maar er zijn uitzonderingen. Dan vinden we iets zo belangrijk dat we het voorrang geven boven iets anders. Als je vragen hebt over de volgorde van stukken of vindt dat een tool of advies meer aandacht verdient, neem dan contact met ons op. 

#### Wil je informatie van deze website gebruiken?
De teksten op deze website worden uitgebracht onder een Naamsvermelding-NietCommercieel-GelijkDelen 4.0 Internationaal (CC-BY-NC-SA 4.0) Creative Commons licentie. Als je de teksten op deze website wilt gebruiken onder andere voorwaarden dan die van de toepasselijke Creative Commons-licentie, neem dan contact met ons op, via [info@bof.nl](mailto:info@bof.nl).

### Privacy policy:

#### Welke sporen laat je op deze website achter?
De informatie die je met deze website uitwisselt is versleuteld. Dat kun je zien aan het slotje in de adresbalk. Hier kun je meer lezen over hoe dat werkt: [Beveilig je browser maximaal met HTTPS](http://localhost/adviezen/https/). We gebruiken de analyse-tool Piwik om bij te houden hoe vaak pagina's op deze website worden bekeken. Dat helpt ons een inschatting te maken van welke pagina's belangrijk en nuttig worden bevonden en welke minder. We houden en hosten geen logbestanden. We maken geen gebruik van cookies of sessies. We slaan geen identificerende gegevens op.

